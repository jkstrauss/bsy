# תוספת[^0.1.1] זכר להקהל[^0.1.2-3] לליל שני של סוכות למוצאי שנת השמטה

# ע"ס א"ב וחתום בו שם המחבר בחלק שני של החרוזים

# יוסף קלונימוס ב"ר ישראל הלוי

# ושם אשתו בבית רביעי של החרוזים ושמות טפיו

**אֶ**ת חֻקֶּֽיךָ אֶשְׁמֹר[^1.1.3][^1.1]\
מָתַי אָבוֹא וְאֶרְאֶה[^1.2]\
**יַ**צֵּב[^1.3.1] גְּבוּל[^1.3.1-2] הַר הַמּוֹר[^1.3.3-4]\
__דְּ__בִיר[^1.4.1] לָכֵן יִתְגָּאֶה[^1.4.2-3][^1.4]

I Await your statutes with suspense\
I will witness having arrived\
Erected around Moriah a fence\
The Sanctuary thus glorified

**בְּ**בֹא כָל יִשְׂרָאֵל[^2.1]\
לֵרָאוֹת אֶת פְּנֵי אֲדוֹנָיו[^2.2]\
**וְ**נֶֽגֶד כָּל יִשְׂרָאֵל[^2.3]\
__יָ__אֵר אֲלֵיהֶם פָּנָיו[^2.4]

At the arrival of all Israel\
To appear before its Master\
Then before all of Israel\
He will show His face with favor

**גְּ**דוֹר אֶת פִּרְצוֹתֵֽנוּ[^3.1]\
בִּרְכַּֽיִם כֹּשְׁלוֹת אַמֵּץ[^3.2]\
**סֵֽ**תֶר הֱוֵה לָֽנוּ[^3.3]\
__נְ__זוֹר[^3.4.1] שֹׁד וָמֵץ[^3.4]

For our breach construct a wall\
To the weak-kneed O give might\
A shelter You will be for us all\
Distance plunderer and parasite

**דּ**וֹבֲבִים[^4.1.1] בְּכָל צַד[^4.1]\
מְקַבְּלִים שְׂכַר[^4.2.1-2] דָּבָר[^4.2.3]\
**פָּ**רָשַׁת הַמֶֶּֽלֶךְ כֵּיצַד[^4.3]\
__הָ__יֹה הָיָה נָהָר[^4.4.3] כְּבָר[^4.4]

In every direction enunciating\
Receiving the reward of the matter\
"How's read the chapter of the king?"\
As if they'd gathered like a river

**הַ**תְּקִיעָה[^5.1.1] אַחַר יוֹם טוֹב[^5.1.2-4]\
בְּמֹעֵד שְׁנַת הַשְּׁמִטָּה[^5.2]\
**קְ**הִלָּה בָּהָר הַטּוֹב[^5.3.2-3]\
__חֲ__צַר נָשִׁים[^5.4.1-2] לְמַֽטָּה[^5.4.3]

After the holiday trumpets treble\
The year that the land is still\
On Jerusalem's mountain assemble\
To the women's court down the hill

**וּ**פָטוּר מִן רְאִיָּה[^6.1]\
מוּצָא[^6.2.1] מִלִּמּוּד[^6.2.2] קְרִיאָה[^6.2.3]\
**לִ**שׁמֽוֹעַ[^6.3.1] אִשָּׁה רְאוּיָה[^6.3]\
__י__וֹנֵק[^6.4.1] טָעוּן הֲבָאָה[^6.4.2-3]

Those not needing to appear\
Are excluded from the learning\
But women must come to hear\
And infants they need bringing

**זְ**מַן הַמִּקְרָא[^7.1.1-2] הִגִּֽיעַ[^7.1]\
בְּבִימַת עֵץ עוֹסְקִים[^7.2]\
**וּ**בְטֶֽרֶם יִקְרַב[^7.3.1-2] לְהַמְנִֽיעַ[^7.3.3]\
__הַ__רְפּוֹת[^7.4.1] מִשַּׁבָּתוֹן[^7.4.2] דְּחוּקִים[^7.4]

When the time finally arrives\
They assemble the wooden structure\
Not before or when the Lulav waves\
Relieving the rest day's pressure

**חַ**זַּן[^8.1.1] עִסְקֵי כְנֶֽסֶת[^8.1]\
נוֹטֵל סֵֽפֶר עֲזָרָה[^8.2.2-3]\
**נ**וֹתֵן לְרֹאשׁ הַכְּנֶֽסֶת[^8.3.2-3]\
הַרְ__בַּת__[^8.4.1] לַמֶּֽלֶךְ __מִשְׂ__רָ__ה__[^8.4]

The overseer of the assembly\
Lifts up the Temple scroll\
Hands it to the head of the assembly\
To elevate the king's lofty role

**ט**וֹעֲנוֹ[^9.1.1] לְ__אַהֲרֹן__ שֵׁנִי[^9.1.2-3]\
וְשֶֽׁמֶן הַטּוֹב עַל הָרֹאשׁ[^9.2]\
**יְ**לוּד __יוֹכֶֽבֶד__[^9.3.1-2] כְּתָבָֽנִי[^9.3]\
לְנֶֽכֶד[^9.4.1] שָׂחַק בִּבְרוֹשׁ[^9.4.2-3][^9.4]

The assistant to Aaron then bears it\
And the anointed priest does deliver\
Scion of Yocheved's sacred writ\
To the seed of David - cypress waver

**יְ**קַבֵּל תּוֹרָה עוֹמֵד[^10.1]\
בְּחִירָה לֵישֵׁב מִמֶּֽנּוּ[^10.2]\
**מְ**בָרֵךְ הֲכָנָה לְלַמֵּד[^10.3.3]\
אֲשֶׁר בָּֽחַר בָּֽנוּ[^10.4]

Receiving the Torah is done standing\
Reading sitting - that's his option\
He recites, preparing for teaching\
"He Who chose us as His nation"

**כֵּֽ**פֶל תּוֹרָה[^11.1.1-2] מַתְחִיל[^11.1]\
עַד סוֹף קְרִיאַת שְׁמַע[^11.2]\
**וְ**אֵת הָאֲדָמָה יַנְחִיל[^11.3]\
אִם שָׁמֺֽעַ תִּשְׁמַע[^11.4]

He commences Deutoronomy\
Until the Shema's conclusion\
Then, "In the land autonomy\
If to His command is your attention"

**לְ**צָרֵף[^12.1.1] עֶרְכֵי[^12.1.2] מַעֲשֵׂר[^12.1]\
בִּרְאֵה וּבְכִי[^12.2.1-2] תָבוֹא[^12.2]\
**ס**וּסִים רַק חָסֵר[^12.3.3][^12.3]\
אַף כִּי[^12.4.1-2] בַתָּֽוֶךְ[^12.4.3] מִכְתָּבוֹ[^12.4.4]

Adjoining the tithe chapters\
Twenty-six with fourteen\
"Limit horses from foreign borders"\
Though it is written in between

**מְ**סַיֵּם[^13.1.1] בַּחֲזָרַת[^13.1.1-2] כְּרוֹת[^13.1.2-3]\
בְּרִית טוֹבוֹת[^13.2.2] וְאָלוֹת[^13.2.3][^13.2]\
**בְּרָ**כוֹת[^13.3.1] כְּמוֹ תוֹרוֹת[^13.3.2-3]\
בִּ__יְהוּדִית__[^13.4.1] הֵן מֻלָּלוֹת[^13.4.3][^13.4]

Concluding with recertifying\
The treaty of "blessings and curses"\
The benedictions like the reading\
In the Jewish language he expresses

**נָ**טַע בְּתוֹכֵֽנוּ[^14.1.1-2] פּוֹצֶה[^14.1.3][^14.1]\
וּמִתְפַּלֵּל עַל עֲבוֹדוֹת[^14.2]\
**יִ**שְׂרָאֵל עַמְּךָ תִּרְצֶה[^14.3]\
וּלְךָ נָאֶה לְהוֹדוֹת[^14.4]

"Nota B'thochenu" he does recite\
Then prays regarding the services\
With your people Israel find delight\
The thanksgiving prayer he blesses

**סֵֽ**דֶר קְדֻשַּׁת[^15.1.2] מוֹעֵד[^15.1]\
עוֹרֵךְ בְּנִיב[^15.2.2] וְהִגָּיוֹן[^15.2.3][^15.2]\
**שְׁ**מֹר אֹֽהֶל מוֹעֵד[^15.3.2-3]\
מֶֽלֶךְ הַשּׁוֹכֵן בְּצִיּוֹן

The order of the festival blessing\
Words expressed in concentration\
Please keep the tent of meeting\
O King, Who Dwells in Zion

**עֺ**ז __שְׁלֹמֹה__[^16.1.2] תֵּן לְמַלְכֶּֽךָ[^16.1]\
אַתָּה הַבּוֹחֵר בְּיִשְׂרָאֵל\
**רִ**צּוּי[^16.3.1] שְׁלוּחֵי עֲבֺדָתֶֽךָ[^16.3.2-3][^16.3]\
מְקַדֵּשׁ הַכֹּהֲנִים[^16.4.1-2] הוֹאֵל[^16.4.3][^16.4]

Solomon's glory give Your regents\
You Elector of Israel\
The appeasement of your agents\
O Sanctifier of priests take well

**פּ**וֹתֵֽחַ שְׂפָתָיו[^17.1.1-2] בִּפְגִּיעָה[^17.1.3][^17.1]\
עַד תְּחִנָּתוֹ כִּלָּה\
**אֶ**ת עַמְּךָ הוֹשִֽׁיעָה[^17.3]\
בָּרוּךְ שׁוֹמֵֽעַ תְּפִלָּה[^17.4]

Opening his lips with entreaties\
Until his prayer's conclusion\
Save your nation from calamities\
Blessed be The Listener of petition

**צֵ**את שַׁבַּת הָאָֽרֶץ[^18.1]\
לִקְבּֽוֹעַ יִרְאָה בְרוּרָה[^18.2]\
**לְ**הַאֲזִין אֶל נִין[^18.3.3] __פֶּֽרֶץ__[^18.3.4]\
כִּבְסִינַי מִפִּי גְבוּרָה[^18.4.3][^18.4]

When the land concludes its resting\
Heaven's awe impressed with clarity\
By hearing Peretz's offspring\
As if by Sinai direct from the Deity

**קְ**שׁוֹב[^19.1.1] עֵת שַׁוְּעָם[^19.1.2-3][^19.1]\
כִּיְמֵי הִקְטִֽירוּ נָטָף[^19.2.3]\
**הַ**קְהֵל אֶת הָעָם[^19.3]\
הָאֲנָשִׁים וְהַנָּשִׁים וְהַטָּף[^19.4]

Be attentive to their supplication\
Like to incence's sweet scents\
Gather in the entire nation\
Men, women, children and infants

**רַ**חֵף[^20.1.1] מֵאַשּׁוּר כְּ__יוֹנָה__[^20.1]\
מִן הָאֶזְרָח וּמִן הַגֵּר[^20.2.4][^20.2]\
**לָֽ**מָּה יֹאמְרוּ אַיֵּה נָא[^20.3]\
בַּגּוֹיִם[^20.4.1] כְּ__אֶסְתֵּר__[^20.4.2] תְּמַגֵּר[^20.4.3]

Gather in like the plumy\
From native to the proselyte\
Why tolerate the blasphemy\
Of nations like Esther You fight

**שִׂ**מְחַת עוֹלָם[^21.1.2] כַּתְּרֵם[^21.1.3][^21.1]\
פְּדוּיֶיךָ בְּרִנָּה יְשׁוּבוּן[^21.2]\
**וְ**אֶת סֻכַּת[^21.3.2] דָּוִיד[^21.3.2-3] הָרֵם[^21.3.4][^21.3]\
בְּשֵׂיבָה עוֹד יְנוּבוּן[^21.4]

Eternal joy 'round them encircle\
The redeemed with song will be back\
Also uplift David's Tabernacle\
In old age, they will not slack

**תְּ**אֵבֵי יִשְׁעֲךָ[^22.1.1-2] קְנֵה\
עֲנֵם[^22.2.1] גּֽוּשׁוּ הֲלֹם[^22.2.2-3]\
**יְ**רוּשָׁלִַם עִירְךָ בְּנֵה[^22.3]\
פְּרוֹשׂ עָלֶֽיהָ שָׁלוֹם[^22.4]

Those desiring Your salvation acquire\
Tell them, "Return; be near"\
Build the city Jerusalem You desire\
Spread peace upon her there

בא"י[^23.0.1] פורס[^23.0.2] סוכת שלום עלינו ועל כל עמו ישראל ועל ירושלים

[^0.1.1]: רבותינו הראשונים הורישו לנו פיוטי מערבית שאנו אומרים בעשרה ימי יו"ט בחו"ל של שלש רגלים ופעמים הפיוט בברכת השכיבנו קצר כמו שאר ברכות אבל ברוב שאנו אומרים לפי מנהג אשכנז יש פיוט ארוך קודם חתימת הברכה שנקרא תוספת
[^0.1.2-3]: רוב התוספות מדברים במצוה שאנו חסרים בגלות בענינא דיומא קרבן פסח הקרבת העומר בכורים מעשרות ושמחת בית השואבה ואוסיף אני פיוט זכר להקהל
[^1.1.3]: משמע עשיה בפועל וגם המתנה וצפיה כמו ואביו שמר את הדבר (עיין רש"י בראשית ל"א י"ז) ותכלית פיוט זה לעורר צפיה לקיום המצוה בפועל ולפיכך שני הכוונות נכונים
[^1.1]: תהלים קי"ט ח'
[^1.2]: כעין תהלים מ"ב ג'
[^1.3.1]: יעמיד
[^1.3.1-2]: כעין משלי ט"ו כ"ה בית גאים יסח ה' ויצב גבול אלמנה
[^1.3.3-4]: כינוי להר המריה שהוא הר הבית כמו אלך לי אל הר המור ואל גבעת הלבונה שיר השירים ד' ו'
[^1.4.1]: קדש הקדשים כמו אל דביר הבית אל קדש הקדשים מלכים א' ח' ו'
[^1.4.2-3]: מפיוטים אמרו לאלקים ומעשה אלקינו מקרובות שחרית ליוה"כ
[^1.4]: הפוך ממשלי שם שיתגאה בית ה' בבנינו ולא כבית גאים שלא כדין שיסחם ה'
[^2.1]: דברים ל"א י"א בדרך מליצה
[^2.2]: כעין שם לראות את פני ה' בדרך מליצה
[^2.3]: כעין שם תקרא את התורה הזאת נגד כל ישראל באזניהם בדרך מליצה
[^2.4]: כעין ברכת כהנים יאר ה' פניו אליך במדבר ו' כ"ה ועיין ישעיה נ"ב ח' כי עין בעין יראו בשוב ה' ציון
[^3.1]: כעין עמוס ט' י"א וגדרתי את פרציהן וכעין תפלת האונן שתגדור פרצותינו יו"ד שד"מ י"ב
[^3.2]: כעין ישעיה ל"ה ג' וברכים כשלות אמצו אלא ששם צווי על הנביאים לחזק את העם המתיאשים מן הגאולה (מלבי"ם שם) אבל עכשיו אין עוד נביא (תהלים ע"ד ט') הקב"ה צריך לאמצנו
[^3.3]: כעין ישעיה ט"ז ד' הוי סתר למו
[^3.4.1]: הרחק כמו וינזרו מקדשי בני ישראל ויקרא כ"ב ב'
[^3.4]: כעין שם כי אפס המץ כלה שד ורמז לעליה לרגל שכתוב בו ולא יחמד איש את ארצך בעלתך שמות ל"ד כ"ד
[^4.1.1]: מדברים כמו דובב שפתי ישנים שה"ש ז' י'
[^4.1]: מדברים בכל רוחות העולם
[^4.2.1-2]: יש להם שכר למוד הפרשה כמו במנחות דף ק"י. א"ר יצחק מאי דכתיב זאת תורת החטאת וזאת תורת האשם כל העוסק בתורת חטאת כאילו הקריב חטאת וכל העוסק בתורת אשם כאילו הקריב אשם
[^4.2.3]: יש בכוונה ב' פשטים א' שכר עשיית הדבר בפועל וב' שכר הדבור כמו שדרשו חז"ל במסכת שביעית פ"ו מ"ח וזה דבר השמטה
[^4.3]: משנה סוטה דף מ"א. והוא ענין הקהל שהוא על ידי המלך
[^4.4.3]: אסיפת עם להקהל שדומה לנהר כמו ונהרו אל טוב ה' ירמיה ל"א י"א
[^4.4]: כעין יחזקאל א' ג' הָיֹה הָיָה דבר ה' ... על נהר כבר ופירושו כאלו כבר היה הקהל
[^5.1.1]: רמב"ם פ"ג ה"ד מהלכות חגיגה תוקעין בחצוצרות בכל ירושלים כדי להקהיל את העם
[^5.1.2-4]: כעין לשון המשנה סוטה מ"א. מוצאי יו"ט הראשון של חג והנה צ"ע אם כוונת המשנה לליל יום ב' או ליומו ואף שברוב מקומות מוצאי שבת או מוצאי יו"ט משמע לילה מ"מ מצינו במסכת תענית דף כ"ט. ומוצאי שבת היה ופרש"י שם יום ראשון ולא מצינו קריאת התורה שמחוייבת על פי דין בלילה ועיין בתוס' שם שכתבו ואהני בבא כל ישראל דמשמע מאתחלתא דמועד לא ביום ב' או ביום ג' משמע שהקהל מיד בליל מוצאי יו"ט ומה שכתבו ביום ג' נ"ל היינו אפילו כשנדחה מליל ב' כשחל בשבת עדיין צריך לזרז עכ"פ לעשותו מיד במוצאי שבת
[^5.2]: דברים ל"א י' מקץ שבע שנים במעד שנה השמטה בחג הסכות ושנת השמטה היינו לאחר שנת השמטה ולא בתחלתו מדכתיב מקץ שבע שנים עיין מסכת סוטה מ"א.
[^5.3.2-3]: ירושלים ספרי פנחס קל"ד ונאמר בפרשת הקהל דברים ל"א י"א במקום אשר יבחר
[^5.4.1-2]: מסכת סוטה דף מ"א: כדאמר רב חסדא בעזרת נשים הכא נמי בעזרת נשים
[^5.4.3]: עזרת נשים למטה בהר מעזרת ישראל עיין מסכת מדות פ"ב מ"ה וחמש עשרה מעלות מתוכה [של עזרת נשים] לעזרת ישראל
[^6.1]: כל האמורים במשנה ריש חגיגה חרש שוטה עבד חגר סומא חולה וזקן וכן שומע ואינו מדבר ומדבר ואינו שומע (שם דף ג.)
[^6.2.1]: נתמעט
[^6.2.2]: שם אנשים באים ללמוד
[^6.2.3]: דברים ל"א י"א תקרא את התורה הזאת
[^6.3.1]: שם נשים באות לשמוע
[^6.3]: אשה ראויה לשמוע קריאת הקהל אע"פ שפטואה מראייה
[^6.4.1]: קטן שאינו יכול לעלות ברגליו שפטור מראיה
[^6.4.2-3]: שם טף למה באין כדי לתן שכר למביאיהן וכעין בכורים פ"ב מ"ב טעונין הבאת מקום
[^7.1.1-2]: לאחר יו"ט ראשון של חג
[^7.1]: כעין ברכות פ"ב מ"א והגיע זמן המקרא
[^7.2]: שעליה תהיה הקריאה
[^7.3.1-2]: בראשית ל"ז י"ח ופירושו אף קודם יו"ט
[^7.3.3]: יש להמניע מעשיית הבימה או הקריאה עצמה
[^7.4.1]: להקל לחץ כמו וירף ממנו שמות ד' כ"ו
[^7.4.2]: ביום הראשון שבתון ויקרא כ"ג ל"ט או שהוא רמז לשבת בראשית שבת שבתון מקרא קדש שם כ"ג ג' ורמז בזה שאין מאספים כשחל בשבת רמב"ם ה"ז ועזרת נשים רפה ואין העם דחוקים
[^7.4]: לפי הירושלמי במסכת מגלה פ"א ה"ד למה אין עושין הקהל בשבת מפני הבימה ויעשו מאתמול שלא לדחוק העזרה ופירש שם קרבן העדה שביו"ט היו מביאין קרבנותיהן וכו' והיו צריכין ריוח גדול והבימה גדולה ורחבה ומקצרה והנה התוס' (סוטה מ"א.) כתבו שמדאורייתא אין הקהל עד מוצאי יו"ט משום דכתיב במועד דמשמע בתוך המועד ולא בתחלתו וכתיב בבא כל ישראל דמשמע שם מאתחלתא דמועד ולדבריהם יש לפרש לשון הפיוט שבראשון אין לעשות ההקהל שלא יהיו המקראות דחוקים
[^8.1.1]: עיין תוי"ט מסכת יומא פ"ז מ"א לשון חוזה שצריך לראות מה הם צרכי צבור
[^8.1]: לשון המשנה חזן הכנסת ופרש"י בדף מ: שמש הכנסת שטורח עיסקי הכנסת
[^8.2.2-3]: עיין רש"י בבא בתרא י"ד. ספר שכתב משה ובו קורין בעזרה [של נשים] פרשת המלך בהקהל נ"א סֵֽפֶר עֶזְרָא על פי מועד קטן י"ח: במשנה
[^8.3.2-3]: לפרש"י שם הוא מה שאנו קורין גבאי
[^8.4.1]: לשון הרבות כמו מהרבית [קרי מֵהַרְבַּת] גאל הדם שמואל ב' י"ד י"א
[^8.4]: שם בגמרא דף מא. כולה משום כבוד המלך ופרש"י בדף מ: שמראין את מעלותיו מעלה למעלה ממעלה והוא כעין ישעיה ט' ו' לםרבה המשרה ולשלום אין קץ על כסא דוד
[^9.1.1]: נשא אותו כמו טענו את בעירכם בראשית מ"ה י"ז
[^9.1.2-3]: סגן לכהן גדול
[^9.2]: כהן גדול כעין תהלים קל"ג ב' כשמן הטוב על הראש ירד על הזקן זקן אהרן שמדבר על משיחת אהרן
[^9.3.1-2]: משה כמו שנאמר ויקח עמרם את יוכבד דדתו לו לאשה ותלד לו את אהרן ואת משה שמות ו' כ'
[^9.3]: כאלו התורה אומרת כן כמו במשלי ח' כ"ב ה' קנני ועיין בדברי רש"ר הירש על דברים ל"א י' שאפשר שכוונת הכתוב של תקרא את התורה הזאת הוא לאותו ספר תורה שכתבו משה במקרא שלפני פניו באותה פרשה ויכתב משה את התורה הזאת שנתנה בארון אם מותר להוציאו להקהל או שהוא קאי על ספר תורה שנתנה לשבט לוי וכן משמע מרש"י ב"ב דף י"ד בפירוש. אשרי עין שראתה כתב ידו של משה רבינו ונזכה לראותה בב"א
[^9.4.1]: זרע כמו ולניני ולנכדי בראשית כ"א כ"ג
[^9.4.2-3]: דוד כמו שכתוב ודוד וכל בית ישראל משחקים לפני ה' בכל עצי ברושים וגו' שמואל ב' ו' ה' והמלך הוא נכדו
[^9.4]: ופירושו ספר תורה [נתון] למלך בן דוד
[^10.1]: משנה במסכת סוטה שם דף מא.
[^10.2]: שם אם רצה לישב הרשות בידו
[^10.3.3]: קודם הקריאה הנקרא למוד שנאמר למען ילמדון ודרשינן יְלַמֵּדוּן
[^10.4]: רמב"ם פ"ג ה"ד מהלכות חגיגה
[^11.1.1-2]: כינוי למשנה תורה
[^11.1]: משנה שם שמתחיל מאלה הדברים שהוא תחלת הספר
[^11.2]: פרשת שמע ישראל והיינו עד דברים ה' ט'
[^11.3]: שכר עשית המצות כעין דברים י"א כ"א למען ירבו ימיכם וגו' על האדמה וגו'
[^11.4]: כעין דברים י"א י"ג והיה אם שמע תשמעו ולעניננו מרמז שקרא המלך כל פרשת והיה אם שמוע והיינו דברים י"א י"ג-כ"א
[^12.1.1]: יש לצרף
[^12.1.2]: פרשיות כמו ובצדק הגה ערך כי תשא בפיוטי מוסף של פרשת שקלים לר' אלעזר הקליר
[^12.1]: [נ"א לפי שיטת הרמב"ם לְאַחַר עַשֵּׂר תְּעַשֵּׂר ופירושו שיש לקרות עשר תעשר ולאחריו על הסדר כל הפרשיות]
[^12.2.1-2]: [נ"א לפי שיטת הרמב"ם עַד עֵֽרֶךְ כִּי ופירושו שקורא עד פרשת כי תבוא]
[^12.2]: לפרש"י על המשנה בסוטה שם קרא פרשת מעשר בפרשת ראה (דברים י"ד כ"ב-כ"ט) סמוך לפרשת מעשר בכי תבא (כ"ו י"ב-ט"ז) אע"פ שקורא אשימה עלי מלך (י"ז י"ד-כ') שמקומו ביניהם אחר כן
[^12.3.3]: ממעט כמו קהלת ואיננו חָסֵר לנפשו מכל אשר יתאוה קהלת ו' ב'
[^12.3]: רמז לפרשת אשימה עלי מלך שקורא לאחר פרשיות מעשר ושם כתוב רק לא ירבה לו סוסים וגו' דברים י"ז ט"ז
[^12.4.1-2]: [נ"א לפי שיטת הרמב"ם אֲשֶׁר ופירושו שבכלל כל הפרשיות קורא אשימה עלי מלך אשר הוא באמצע]
[^12.4.3]: באמצע כמו והעיר בתוך במדבר ל"ה ה'
[^12.4.4]: מקום כתיבתו
[^13.1.1]: בענין סדר הקריאות יש שלש שיטות סדר הפיוט על פי גירסת המשנה לפנינו וכן שיטת התוי"ט אבל רש"י והרע"ב וילקוט שמעוני משמע מנייהו שהיה קורא פרשת המלך אחר ברכות וקללות ולדעה שלישית אינו מדלג כלל מעשר תעשר עד סוף ברכות וקללות אלא קורא הכל על הסדר וכן דעת הרמב"ם פ"ג ה"ג מהלכות חגיגה ובפיורושו על המשנה והסמ"ג מ"ע ר"ל וכיון שהוכרחתי לבחור באחד מהן בחרתי את מה שלפנינו במשנה ועוד שהיא כמו הכרעה בינונית והיינו שאיו חוששין לדלוג בכדי לסמוך פרשיות מעשר להדדי לשיטה א' וב' ועוד מסיימין בברכות וקללות לפי שיטה א' וג'
[^13.1.1-2]: [נ"א לפי שיטת רש"י מְבַטּאוֹ אַחַר ופירושו שמה שאמרנו לעיל לגבי פרשת אשימה עלי מלך שבחרוז לפני זה מבטאו (אומרו מלשון לבטא בשפתים ויקרא ה' ד') לאחר ברכות וקללות]
[^13.1.2-3]: כעין דברים כ"ח ב"ט אלה דברי הברית אשר צוה ה' את משה לכרת וגו' מלבד הברית וגו'
[^13.2.2]: דברים כ"ח י"א וי"ב והותרך ה' לטובה וגו' את אוצרו הטוב וגו'
[^13.2.3]: דברים כ"ט כ' ככל אלות הברית הכתובה בספר התורה הזה
[^13.2]: לשון המשנה שם ברכות וקללות והיינו דברים כ"ח א'-ס"ט
[^13.3.1]: לפניה ולאחריה שתקנו חז"ל
[^13.3.2-3]: רמב"ם שם ה"ה כתב שגם בברכות דינא הכי
[^13.4.1]: לשון קודש כמו ואל תדבר עמנו יהודית מלכים ב' י"ח כ"ו
[^13.4.3]: נאמרות כמו מי מלל לאברהם בראשית כ' ז'
[^13.4]: משנה בריש אלו נאמרין סוטה דף ל"ב.
[^14.1.1-2]: כמו שאר קורא בתורה
[^14.1.3]: פותח ובמקרא ברוב מקומות הוא בענין פתיחת הפה כמו פצו עלי פיהם תהלים כ"ב י"ד
[^14.1]: סדר הברכות נמצא ברמב"ם שם ה"ד
[^14.2]: ברכת רצה עד שאותך לבדך ביראה נעבוד
[^14.3]: היפוך של רצה וכו' בעמך ישראל
[^14.4]: ברכת מודים עד ולך נאה להודות
[^15.1.2]: ואומר קדושת היום באמצע ביצה י"ז:
[^15.1]: אתה בחרתנו עד מקדש ישראל והזמנים
[^15.2.2]: בדבור כמו בורא נוב [ניב] שפתים ישעיה נ"ז י"ט
[^15.2.3]: מחשבה כמו והגיון לבי לפניך תהלים י"ט ט"ו
[^15.2]: כעין שוע אערך בניב והגיון מפיוט אדר והוד (1.2.2-4) לרבי שמעון בן יצחק שאומרים בקרובות ליום ב' של ר"ה
[^15.3.2-3]: המקדש הנקרא אהל מועד
[^16.1.2]: כמו שכתב הרמב"ם פי"ג הט"ו מאסורי ביאה לפיכך לא קבלו בית דין גרים כל ימי דוד ושלמה וכו' ובימי שלמה שמא בשביל המלכות והטובה והגדלה שהיו בה ישראל חזרו
[^16.1]: כעין שמואל א' ב' י' ויתן עז למלכו והוא תפלה על ישראל שתעמוד מלכותם
[^16.3.1]: גמר הכשר קרבן נקרא הרצאה כמו במנחות דף ג. פסח ששחטו לשם אשם לירצי
[^16.3.2-3]: דכהנים שלוחי דרחמנא נינהו במסכת קדושין דף כ"ג
[^16.3]: תפלה על הכהנים
[^16.4.1-2]: רמז לחתימת הברכה מקדש הכהנים רמב"ם שם
[^16.4.3]: לשון רצון כמו הואל וברך את בית עבדך שמואל ב' ז' כ"ט
[^16.4]: אתה מקדש הכהנים תמצא חן בעבודתם
[^17.1.1-2]: כעין תהלים נ"א י"ז שפתי תפתח
[^17.1.3]: תפלה כמו ואל תשא בעדם רנה ותפלה ואל תפגע בי ירמיה ז' ט"ז
[^17.1]: לשון הרמב"ם מתחנן ומתפלל בה כפי מה שהוא יכול
[^17.3]: כעין רמב"ם שם הושע ה' את עמך ישראל שעמך צריכין להושע
[^17.4]: זהו החתימה
[^18.1]: חוזר ומפרש שבעת צאת העם עוד למלאכת הארץ
[^18.2]: לשון הרמב"ם ה"ו לשמוע באימה ויראה וגילה ברעדה כיום שניתנה בו בסיני
[^18.3.3]: זרע כמו ולניני ולנכדי בראשית כ"א כ"ג
[^18.3.4]: בן יהודה ראש משפחת מלכות בית דוד בסוף מגלת רות
[^18.4.3]: כינוי להקב"ה
[^18.4]: לשון הרמב"ם שם כיום שניתנה בו בסיני וכו' ויראה עצמו כאילו עתה נצטוה בה ומפי הגבורה שומעה שהמלך שליח הוא להשמיע דברי הﭏ
[^19.1.1]: שמע כמו הקשיבה לקול שועי תהלים ה' ג'
[^19.1.2-3]: בעת שצועקים בתפלה וכמו שאומרים בברכת גאלה בעת שועם אליו
[^19.1]: עכשיו מתפללין על הגאולה
[^19.2.3]: אחת מסממני קטרת בשמות ל' ל"ד
[^19.3]: דברים ל"א י"ב בדרך מליצה אתה ה' עשה ההקהל כי אנו מושבעין ועומדין שלא לעלות בחומה עיין כתובות דף קי"א שלא יעלו ישראל בחומה
[^19.4]: שם
[^20.1.1]: ענין פריחה כמו על על גוזליו ירחף דברים ל"ב י"א וגם חרדה כמו ירמיה כ"ג ט' נשבר לבי בקרבי רחפו כל עצמותי הייתי כאיש שכור וכגבר עברו יין ונראה שחרדה שמבקרא יחרדו כצפור ממצרים כמו כן משמע פריחה כי כאשר העוף פורח יחרד כל גופו ואף שהיה צריך להיות הרחף ולא רחף פעמים נופל הה"א בלשון השיר כמו תהלים פ"ה ה' שובנו ﭏהי ישענו
[^20.1]: כעין הושע י"א י"א יחרדו כצפור ממצרים וכיונה מארץ אשור והוא ענין קבוץ גלויות
[^20.2.4]: בהקהל כתוב הקהל את העם האנשים והנשים והטף וגרך אשר בשעריך וכבר הזכרנו האנשים והנשים והטף עכשיו נבקש רחמים על הגר
[^20.2]: במדבר ט"ו ל' ואע"פ ששם מדבר במי שעבד ע"ז במזיד הקב"ה יקבל תשובתם
[^20.3]: למענך עשה ולא לנו כעין תהלים קט"ו א'-ב' לא לנו ה' לא לנו כי לשמך תן כבוד וגו' למה יאמרו בגוים איה נא ﭏהיהם
[^20.4.1]: כעין שם למה יאמרו בגוים איה נא
[^20.4.2]: שבקשה מאחשורוש לאבד אויבי ישראל כמו שנאמר ינתן גם מחר ליהודים אשר בשושן לעשות כדת היום וגו' אסתר ט' י"ג ושם ט"ו ויהרגו בשושן שלש מאות איש
[^20.4.3]: כעין ברכת המינים בתפלה והזדים מהרה תעקר ותשבר ותמגר וכו'
[^21.1.2]: שלא תפסיק
[^21.1.3]: על ראשם ככתר ועיין ספר שופטים כ' מ"ג כתרו את בנימן
[^21.1]: כעין ישעיה ל"ה י' ונ"א י"א ושמחת עולם על ראשם
[^21.2]: כעין ישעיה שם ופדויי ה' ישובון ובאו ציון ברנה
[^21.3.2]: רמז לחג הסכות
[^21.3.2-3]: בית המקדש
[^21.3.4]: תגביה כעין אקים שבמקרא
[^21.3]: כעין עמוס ט' י"א אקים את סכת דויד הנפלת
[^21.4]: כעין תהלים צ"ב ט"ו עוד ינובון בשיבה ולא תתקיים עוד קללת ונושנתם עיין רש"ר הירש מאמר ד' לחדש אב ביאור על דברים ד' כ"ה ונושנתם בארץ וגו' שמילת יָשָן היא כעין יָשֵן ויש בה משמעות רעה לא כן מילת זקן כי אין זקן אלא זה שקנה חכמה (קדושין דף לב:) ואוסיף עוד שגם מילת שיבה כמו כן לטובה קרוב לזקן ושבע (בראשית כ"ה ח')
[^22.1.1-2]: מסוף סדר סליחות של תענית צבור עמך ונחלתך רעבי טובך צמאי חסדך תאבי ישעך וכו'
[^22.2.1]: אמור להם
[^22.2.2-3]: קרב פה כמו גשי הלם רות ב' י"ד
[^22.3]: כעין תהלים קמ"ז ב' בונה ירושלם ה' וכעין דניאל ט' ט"ז ישב נא אפך וחמתך מעירך ירושלם
[^22.4]: מעין החתימה
[^23.0.1]: אין חתימת הברכה כאן אלא למראה (עיין יהושע כ"ב י') לא לעולה ולא לזבח (שם כ"ה) כי מי אני לומר דברי תוך ברכה בתוך התפלה ואפילו הכי כתבתיו בדרך פיוטי הראשונים
[^23.0.2]: כן הנוסח לפי מה שאנו נוהגין ע"פ מנהג פפד"מ
